---
title: Domáca úloha 2
---

Spolu 30% známky, odovzdať do stredy 5.3. 22:00 prostredníctvom
systému [Moodle](https://moodle.uniba.sk/mod/assign/view.php?id=103687)

Cieľom tejto domácej úlohy je pokračovať v písaní bakalárskej práce, pričom sa poučíte z chýb, ktoré ste spravili v DÚ1. Odovzdané pdf by malo obsahovať základnú kostru aj zoznam literatúry podľa požiadaviek z DÚ1, ale môžu byť od DÚ1 modifikované podľa potreby. Okrem toho by mal odovzdaný dokument obsahovať **aspoň 5 strán** samotného textu práce, pričom do toho môžete započítať aj text vytvorený pre účely DÚ1. 

* Text by mal byť súvislý úsek práce, väčšinou v jednej kapitole. Prípadne môžete napísať časti textu do dvoch kapitol, nemali by ste však odovzdávať krátke nesúvisiace kúsky textu z rôznych častí práce.
* Malo by skutočne ísť o päť strán samotného textu. Obrázky, tabuľky, úryvky kódu a podobne môžu byť v dokumente prítomné, ale nepočítajú sa do rozsahu. Takisto sa nepočítajú väčšie prázdne miesta, napríklad na začiatku kapitoly. Nesnažte sa text umelo natiahnuť zbytočným použitím odrážkových zoznamov, príliš častými podnadpismi a podobne.
* Odovzdaný text by mal byť sám o sebe zrozumiteľný pre bežného odborníka vo vašom študijnom odbore. Potrebné špecializované pojmy vysvetlite. Neodkazujte sa v neprimeranej miere na ešte neexistujúce časti textu.
* Text by nemal byť iba zbierkou definícií alebo faktov prebratých z literatúry, mal by preukazovať vaše pochopenie problematiky a schopnosť písať odborný text. Zahrňte iba definície, ktoré pre prácu skutočne potrebujete a pridajte k nim vlastný sprievodný text, prípadne vlastné ilustratívne príklady.
* Text, ktorý odovzdáte v tejto úlohe, by mal byť v kvalite použiteľnej vo výslednej práci, teda zrozumiteľný, súvislý, bez obsahových, gramatických a štylistických chýb. Citujte použitú literatúru.
* Opravte chyby, ktoré sme vám vytýkali na DÚ1 (pokiaľ je text z DÚ1 súčasťou odovzdaných 5 strán) a vyvarujte sa podobných chýb ďalšom odovzdanom texte.


**Ďalšie informácie**

* K tejto domácej úlohe sa vám môžu hodiť informácie na stránkach [Písomná práca](./Písomná_práca.html), [LaTeX pre bakalársku prácu](./LaTeX_pre_bakalársku_prácu.html) a [Práca s literatúrou](./Práca_s_literatúrou.html).
* V úvodnej kapitole práce pre účely tejto úlohy jasne uveďte, v ktorej časti práce je 5 strán, ktoré máme hodnotiť (toto samozrejme po odovzdaní DÚ z bakalárskej práce odstránite).
* Na tomto predmete sa zameriame viac na hodnotenie formálnej stránky vášho textu. K obsahovej stránke vám lepšie komentáre môže poskytnúť váš školiteľ, nakoľko je odborník v danej oblasti.
<!-- * Upozornenie: Po odovzdaní dáme váš text dať čítať aj niekoľkým vašim spolužiakom, ktorí vám tiež poskytnú komentáre. -->

