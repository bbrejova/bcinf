---
title: Rady k samotnej práci
---

### Základné odporúčania

  - Snažte si **naplánovať čas**, rozvrhnúť etapy riešenia na dobu do
    termínu odovzdania
      - Nechajte si aj rezervu pre prípad problémov
      - Pred termínom odovzdania by ste mali mať dosť času, aby školiteľ
        stihol prečítať prácu, dať vám komentáre a vy ich ste stihli
        zapracovať
  - **Pracujte priebežne**, nenechávajte si všetko na poslednú chvíľu
      - Pre mnohých z vás je bakalárska práca prvý väčší projekt, pri
        ktorom vás nikto priebežne nenaháňa a nekontroluje, nepodceňujte
        to
  - Pravidelne **komunikujte so školiteľom** (osobne príp e-mailom)
      - Konzultujte otázky a problémy
      - Posielajte mu predbežné verzie softvéru aj textu do bakalárskej
        práce.
  - Udržujte si priebežne **poznámky** k tomu, čo robíte. Často sa stáva
    že vo fáze spisovania výsledkov si už študenti nepamätajú, čo robili
    pred pol rokom a musia sa k tomu prácne vracať. Zapisujte si napr.
      - poznámky k naštudovanej literatúre
      - zoznam použitých zdrojov (knihy, články, webstránky, softvér,
        zdroje dát atď.)
      - uvažované varianty návrhu (nielen víťazný variant)
      - presný postup pri spracovaní použitých dát, vrátane analýz
        zameraných na exploráciu a kontrolu dát
      - výsledky výpočtových experimentov

### Zdrojový kód

  - Pri prácach zahŕňajúcich implementáciu sa zdrojový kód typicky
    odovzdáva ako elektronická príloha
  - Ideálne je, ak je kód šíriteľný pod otvorenou licenciou
  - Minimálne je potrebné kód a funkčný program predviesť oponentovi,
    prípadne komisii na obhajobe
  - Ak robíte prácu v spolupráci s firmou, uistite sa, že nebudú
    problémy s jej zverejnením
  - Dbajte na kvalitu a dokumentáciu odovzdaného kódu
  - Pri prácach zahŕňajúcich prácu s dátami môžete ako prílohu odovzdať
    aj tieto dáta a výsledky vašich výpočtov
      - Do prílohy nedávajte citlivé dáta (osobné údaje, firemné dáta,
        dáta chránené licenciou, ktorá nedovoľuje ich ďalšie šírenie,
        vedecké dáta, ktoré ešte neboli publikované a pod.)
      - Ak sú dáta rozsiahle, môžete dať do prílohy iba menšiu ukážku

### Ak nastanú problémy

  - Ak vo vašej práci nastanú nečakané problémy, riešte ich čím skôr,
    výhovorky na obhajobe nepomôžu
  - Obráťte sa na školiteľa, možno vám bude vedieť poradiť
  - Ak máte problémy so školiteľom, obráťte sa na nás, prípadne na
    tútora alebo garanta
  - V kritických prípadoch môže byť potrebné zmeniť tému prípadne aj
    školiteľa, to však v prípade bakalárskych prác typicky vedie k
    predĺženiu štúdia. Ak meníte školiteľa, nezabudnite dať o tom
    vedieť aj pôvodnému školiteľovi

### Príklad časového plánu

  - Výber témy do polovice októbra
  - Finalizácia zadania, zháňanie literatúry do konca októbra
  - Štúdium literatúry a stavu problematiky do konca novembra
  - Špecifikácia a návrh softvéru do konca decembra
  - Základná implementácia do konca februára
  - Testovanie, rozširovanie do konca marca
  - Písanie práce do konca apríla (aj priebežne v skorších fázach)
  - Rezerva, kontrola do termínu odovzdania

Tento časový plán prispôsobte vášmu projektu

  - Napr. ak vaša téma vyžaduje väčšie množstvo štúdia, budete musieť
    skrátiť iné časti
  - Potom ale v práci môže byť vhodné mať dlhšiu prehľadovú časť, kde
    zhrniete, čo ste sa naučili (relevantné časti)
  - Podobne ak je náročná iná časť, venujte jej viac času a viac
    priestoru v práci

### Hodnotenie práce

  - Po odovzdaní práce na ňu bude písať posudok školiteľ a nezávislý
    oponent, obaja navrhnú výslednú známku
  - Oponent hodnotenie zakladá na odovzdanej práci (písomná časť a
    elektronické prílohy, napr. zdrojový kód), ich kvalita je teda veľmi
    dôležitá
  - Školiteľ často berie do úvahy aj priebeh prác, t.j. či ste pracovali
    samostatne, či ste s ním dostatočne komunikovali, či ste si dobre
    rozvrhli čas a pod.
  - Na obhajobe prezentujete svoju prácu a odpovedáte na otázky resp.
    kritiku uvedenú v posudkoch. Komisia na obhajobe na základe posudkov
    a priebehu obhajoby udelí výslednú známku.

### Bakalárska práca je vaša trvalá vizitka

  - Bakalárskej práci venujte väčšiu pozornosť ako bežným školským
    povinnostiam
  - Po obhajobe (a prípadnom najviac 3-ročnom odklade) bude zverejnená a
    môžu si ju pozrieť napr. vaši budúci zamestnávatelia. Asi ste
    zachytili niekoľko škandálov so záverečnými prácami politikov.
  - Ak máte školiteľa mimo fakulty, svojou prácou budujete aj obraz
    fakulty a môžete ovplyvniť to, ako bude daná inštitúcia ochotná
    školiť alebo zamestnávať ďalších študentov a absolventov
  - Vážte si čas, ktorý vám školitelia poskytujú a dodržte minimálne
    tieto zásady
      - Potenciálnych školiteľov, s ktorými ste sa rozprávali,
        informujte, ak sa napokon rozhodnete pracovať u iného školiteľa
      - Informujte školiteľa, ak kvôli nejakým problémom musíte na
        nejaký čas prerušiť prácu na bakalárskej práci alebo ak sa
        rozhodnete prácu dokončiť až v ďalšom roku
      - Na stretnutia so školiteľom choďte pripravení, majte prichystané
        relevantné materiály, otázky, ktoré sa chcete spýtať a podobne.
        Robte si poznámky z diskusie so školiteľom.
      - Ak nemôžete prísť na dohodnuté stretnutie, ospravedlňte sa,
        pokiaľ možno vopred
