---
title: Jemný úvod k prezentáciám
---

Táto stránka je skrátenou verziou podrobnejšieho návodu [Obhajoba,
prezentácia vlastných
výsledkov](./Obhajoba,_prezentácia_vlastných_výsledkov.md)

  - V tomto semestri budete prezentovať tému svojej práce, v budúcom
    semestri pokrok v práci
  - Najdôležitejšia je však samotná obhajoba (15 min. prezentácia +
    diskusia)
  - Aj neskôr v zamestnaní budete možno potrebovať prezentovať určitý
    materiál kolegom alebo klientom, prezentačné schopnosti bývajú
    žiadané zamestnávateľmi

## Zamyslenie sa pred prípravou prezentácie

Základné otázky, ktoré si treba zodpovedať pred prípravou každej
prezentácie, ale aj pri písaní každého textu:

  - Kto je očakávané publikum?
  - Aké majú z mojej oblasti vedomosti, na ktoré môžem nadviazať?
  - Čo ich z mojej témy bude najviac zaujímať?
  - Čo chcem ja osobne prezentáciou dosiahnuť?

Pri prezentácii na bakalárskom seminári

  - Publikum sú vyučujúci a spolužiaci
  - Cieľom je presvedčiť, že máte vybranú vhodnú tému, začínate sa v
    danej problematike orientovať, máte predstavu o tom, čo budete v
    práci robiť

## Obsah a štýl prezentácie

Množstvo textu

  - V prezentácii sa vyhýbajte dlhým súvislým odsekom, uprednostnite
    kratšie heslovité texty
  - Odporúčame heslovito do prezentácie napísať všetky hlavné body, ako
    vodítko v prípade problémov
  - Veľmi dôležité sú obrázky a grafy ilustrujúce, čo rozprávate

Technická náročnosť

  - Publikum má krátku pamäť na detaily a pri prezentácii sa mu ťažko
    sledujú zložitejšie technické detaily
  - Preto sa pokúste zaviesť čo najmenej nových pojmov, použite čo
    najmenej zdrojového kódu, matematiky a pod.
  - Pojmy radšej ilustrujte na príklade, než popisujte zložitou
    definíciou

Rozsah

  - Nepripravte si prezentáciu príliš dlhú
  - Nie je cieľom odprezentovať všetko, čo k téme máte, ale vybrať
    najdôležitejšie časti
  - Podľa typu prezentácie potrebujete 1/2 - 2 minúty na premietanú
    snímku

Štýl textu

  - Odborné vyjadrovanie
  - Pozor na preklepy a gramatické chyby

## Grafická úprava prezentácie

Najdôležitejším kritériom je, aby váš text bol na projektore dobre
čitateľný aj z väčšej diaľky

  - Používajte dostatočne veľké písmo (pozor aj na písmo v obrázkoch a
    tabuľkách)
  - Použite dostatočne kontrastné farby
      - Hlavný text ideálne čierny na bielom
      - Pri použití viacerých farieb v grafoch a pod. voľte čo
        najodlišnejšie farby
      - Projektory totiž často farby veľmi skresľujú a farby, ktoré sú
        dobre rozlíšiteľné na obrazovke, môžu byť veľmi podobné na
        plátne
  - Uprednostnite jednoduchší štýl, aby zbytočne nerušil publikum

## Ústny prejav

  - Vyjadrujte sa odborne, nepoužívajte príliš hovorové výrazy
  - Hovorte primerane rýchlo, zreteľne a nahlas
  - Rozprávajte smerom k publiku, udržujte očný kontakt
  - Prerozprávajte obsah každej snímky, nečakajte, že si text publikum
    prečíta, kým vy hovoríte niečo iné

Príprava

  - Prezentáciu si niekoľkokrát precvičte a zmerajte si čas
  - Rozmyslite si vopred, ako viete skrátiť záver prezentácie, ak
    nebudete stíhať

## Diskusia: aký softvér používate na prípravu prezentácií?

  - V LaTeXu je obľúbený balíček
    [Beamer](http://en.wikibooks.org/wiki/LaTeX/Presentations)
      - Hodí sa hlavne ak máte v prezentácii veľa matematických vzorcov
      - Môžete si pozrieť ukážku [prezentácie v balíčku beamer](./files/Latex-beamer.zip)
  - Dá sa použiť aj PowerPoint, alebo prezentačné programy vo voľne
    prístupných kancelárskych balíkoch resp. Google Slides
  - Existujú aj webové systémy na prezentácie, ale zvoľte si taký
    systém, v ktorom sa dá spraviť aj pdf verzia prezentácie
