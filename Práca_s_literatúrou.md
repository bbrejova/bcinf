---
title: Práca s literatúrou
---

Pri bakalárskej práci vám literatúru odporučí školiteľ, ale mali by ste
sa postupne učiť si vhodné zdroje hľadať aj sami.

## Typy zdrojov

Vedecké práce

  - články v zborníkoch vedeckých konferencií (conference paper in
    proceedings)
  - články vo vedeckých časopisoch (zvyčajne rozsiahlejšie ako z
    konferencií) (journal paper/article)
  - vedecké monografie
  - dizertačné práce (dissertation, PhD. thesis)
  - technické správy (technical report), preprinty
      - v tejto kategórii sú predbežné, ešte nerecenzované verzie
        článkov

Iné odborné práce

  - učebnice (hlavne vysokoškolské)
  - odborné technické knihy a časopisy
  - manuály a používateľské príručky
  - encyklopédie a lexikóny
  - webstránky s odborným obsahom, blogy a pod.
  - normy, zákony, špecifikácie
  - diplomové a bakalárske práce

Pozor, dôležité je posúdiť dôveryhodnosť zdroja

  - Kto je autor? Je to známy odborník v oblasti? Vieme niečo o jeho
    vzdelaní? Je zamestnaný na dôveryhodnej inštitúcii?
  - Kto je vydavateľ? Ide o dôveryhodného vydavateľa vedeckých alebo
    odborných publikácií?
  - Zastrešuje daný zdroj nejaká profesná organizácia, prestížna
    univerzita a pod.?
  - Školiteľ vám môže odporučiť dôveryhodné zdroje v danej oblasti
  - Pozor, Wikipédia (hlavne anglická verzia) je obľúbená encyklopédia s
    veľkým množstvom obsahu na rôzne témy, ale môže ju editovať hocikto
    a napísať tam hocičo. Preto je potrebné si údaje z Wikipédie overiť
    aj inde. Je to však dobrý zdroj na prvotnú orientáciu a na získanie
    odkazov na ďalšie práce na danú tému.

## Hľadanie zdrojov

  - Google, prípadne iné internetové vyhľadávače
  - Google scholar <http://scholar.google.com/>
      - špecializovaný vyhľadávač na vedecké články, knihy, dizertačné
        práce, technické správy a pod.
      - vie formátovať referencie v niekoľkých formátoch (napr. BibTeX)
      - vie pre článok vyhľadať, ktoré iné práce ho citujú
      - viac citované práce bývajú významnejšie
  - DBLP bibliographies
    <http://www.informatik.uni-trier.de/~ley/db/index.html>
      - databáza informatických vedeckých konferencií a časopisov
      - vie formátovať referencie pre BibTeX
  - Databázy Scopus a Web of Science
      - platené databázy vedeckých článkov prístupné z univerzitnej
        siete alebo cez proxy
      - menej pohodlné používanie ako Google Scholar, niekedy presnejšie
        údaje
      - tiež sa dá zistiť, aké iné práce ktorú prácu citujú

Ak ste našli jednu publikáciu relevantnú pre vašu prácu, ďalšie vhodné
zdroje môžete nájsť pomocou citácií

  - pozrite sa, aké iné zdroje vaša publikácia cituje a z kontextu
    odhadnite, ktoré môžu byť tiež relevantné
  - pozrite si (napr. v Google Scholar), aké iné práce citujú vašu
    publikáciu a znova odhadnite, ktoré môžu byť relevantné
  - postup opakujte pre takto nájdené práce

**Prístupnosť vedeckých článkov**

  - veľa vedeckých článkov je u vydavateľa prístupná iba pre
    predplatiteľov
  - univerzita má niektoré časopisy a zborníky predplatené ([zoznam
    kolekcií](https://uniba.sk/o-univerzite/fakulty-a-dalsie-sucasti/akademicka-kniznica-uk/externe-informacne-zdroje/))
      - prístup z fakultnej siete alebo cez
        [proxy](https://uniba.sk/o-univerzite/fakulty-a-dalsie-sucasti/cit/citps/sietove-sluzby/proxy/)
  - ak časopis nie je prístupný, niekedy sa dá nájsť aspoň predbežná
    verzia článku na webstránkach autorov
  - abstrakt býva voľne prístupný, pomôže vám posúdiť, či sa prácu
    oplatí zháňať

## Zoznam literatúry

  - Na konci práce v zozname literatúry uveďte všetky použité zdroje
  - Použite jednotné formátovanie podľa niektorého zaužívaného štýlu
    (niektorý zo štandardných štýlov v LaTeXu príp. podľa normy ISO 690)
      - Príklady formátovania podľa ISO normy
        <http://stella.uniba.sk/texty/690-2010_priklady.pdf>

Príklady záznamov pre rôzne typy publikácií (konkrétne formátovanie,
poradie položiek a pod. sa líši podľa použitého štýlu, malo by však byť
konzistentné v celom zozname literatúry)

  - Pri knihách uvádzajte autorov, názov, číslo vydania, vydavateľstvo,
    rok, prípadne ISBN
      - *Thomas H. Cormen, Charles E. Leiserson, Ronald L. Rivest, and
        Clifford Stein. Introduction to Algorithms, Second Edition. MIT
        Press and McGraw-Hill, 2001. ISBN 0-262-03293-7.*
  - Pri článkoch v časopisoch uvádzajte autorov a názov článku, názov
    časopisu, rok, ročník (volume) a číslo (ak sú), čísla strán,
    prípadne vydavateľa
      - *Michael L. Fredman and Robert E. Tarjan (1987). "Fibonacci
        heaps and their uses in improved network optimization
        algorithms". Journal of the Association for Computing Machinery
        34 (3): 596–615.*
  - Pri článkoch v zborníkoch podobne ako pri článkoch v časopisoch,
    akurát uveďte názov zborníka resp. konferencie a vydavateľa, príp.
    ďalšie detaily.
      - *Daniel D. Sleator and Robert Endre Tarjan (1981). "A data
        structure for dynamic trees." In Proceedings of the thirteenth
        annual ACM symposium on Theory of computing, pp. 114-122. ACM,
        1981.*
  - Pri záverečných prácach uveďte autora, názov, rok, typ práce, meno
    univerzity
      - *Jakub Kováč (2013). Algorithms for Genome Rearrangements.
        Dizertačná práca, Univerzita Komenského v Bratislave.*
  - Pri webstránkach sa pokúste určiť autora a názov (ak sa dá), plus
    uveďte URL a dátum, kedy ste stránku navštívili
      - *Operating system. In Wikipedia, The Free Encyclopedia.
        Retrieved October 7, 2014, from
        <http://en.wikipedia.org/w/index.php?title=Operating_system>*
  - URL netreba uvádzať pri článkoch, knihách a iných publikáciách,
    ktoré sú identifikovateľné na základe údajov o autorovi, názve,
    vydavateľovi atď
  - Ak je autorov veľa, možno uviesť prvého alebo prvých troch a
    zvyšných nahradiť "et al." resp. "a kol."

## Ako citovať použité zdroje

  - Jednotlivé položky v zozname literatúry bývajú číslované \[1\],
    \[2\],... alebo sú im priradené skratky, napr. \[CLRS01\]. Pomocou
    týchto označení sa na ne potom odkazujeme v texte.
      - Opäť je vhodné každú položku aspoň raz v texte spomenúť, aby
        bolo jasné prečo ju citujete.
  - Takýmto odkazom poukážeme na zdroj daného údaju alebo tvrdenia,
    napr.
      - *Časová zložitosť algoritmu MergeSort je O(n log n) \[4\].* (v
        knihe, ktorá je v zozname literatúry pod číslom \[4\], je zdroj
        tohto tvrdenia o zložitosti)
      - *V praxi sa však ako rýchlejší ukazuje Quicksort \[1,3,12\].*
        (položky \[1\], \[3\], \[12\] v zozname literatúry sú články,
        ktoré porovnávajú rýchlosť triediacich algoritmov v praxi)
      - *Triedenia sú súčasťou mnohých ďalších algoritmov \[2,6,7,8\].*
        (položky \[2\], \[6\], \[7\] a \[8\] popisujú algoritmy
        používajúce triedenia)

  - Odkaz typu \[1\] alebo \[CLRS01\] by sa nemal používať ako podstatné
    meno. Funguje ako zátvorka, mal by sa teda dať z vety vyhodiť. Nie
    je teda vhodné prvý príklad preformulovať ako *Podľa \[1\],
    zložitosť je...*
  - Niekedy chceme autorov alebo zdroj uviesť výraznejšie než len
    odkazom v zátvorke. Vtedy môžeme časť údajov o zdroji uviesť v
    texte.
      - *Viac detailov o algoritme MergeSort čitateľ nájde napríklad v
        učebnici od autorov Cormen a kol. \[4\].* (takéto vety používať
        zriedkavo, vaša práca by mala byť ucelená a nemala by príliš
        často explicitne posielať čitateľov k iným zdrojom)
        *Fibonacciho haldy publikovali v roku 1987 Fredman a Tarjan
        \[5\].* (takáto veta sa hodí do časti, kde popisujeme históriu
        určitej oblasti)
  - Je možné sa odkazovať aj na konkrétne kapitoly alebo strany
    citovaných diel.

## Podporný softvér

Databáza článkov, automatické generovanie zoznamu literatúry v rôznych
formátoch, pridávanie poznámok

  - <http://www.mendeley.com/>
  - <http://www.zotero.org/>

Prácu s literatúrou v LaTeXu popisujeme na [tejto stránke](./LaTeX_pre_bakalársku_prácu.md).
