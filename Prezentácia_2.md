---
title: Prezentácia 2
---

10% známky, pdf prezentácie odovzdať cez [Moodle](https://moodle.uniba.sk/mod/assign/view.php?id=64196) najneskôr hodinu pred začiatkom seminára, na ktorom budete prezentovať. Odovzdané pdf nahráme
na počítač, z ktorého budete prezentovať. 

Hlavným cieľom tejto prezentácie je, aby ste sa zamysleli nad stavom
svojej práce a nad plánmi na jej dokončenie. Pripravte si prezentáciu s
rovnakým obsahom ako na [kontrolné stretnutie 1](./Kontrolné_stretnutie_1.html) v zimnom skúškovom období, ale aktualizujte ju na súčasný stav. Budete ju prezentovať pred vyučujúcimi a menšou skupinou spolužiakov.

V prezentácii teda uveďte nasledovné:

  - Názov práce, vaše meno, meno školiteľa
  - Veľmi stručné pripomenutie vašej témy (neopakujte širší úvod do
    problematiky ani definície, len hlavný cieľ práce)
  - Prehľad čiastkových cieľov, ktoré ste už splnili (napr. akú
    literatúru ste naštudovali, aké nástroje/knižnice ste si
    nainštalovali a naučili sa používať, či máte rozmyslený návrh
    systému, aké časti softvéru už máte implementované, aké časti textu
    máte napísané atď)
  - Časový plán na dokončenie práce: rozmyslite si, čo ešte treba
    spraviť a rozplánujte si prácu na niekoľko etáp (každá v trvaní cca
    2 týždne)
  - Problémy a výzvy: čo na vašej téme je pre vás najťažšie, prípadne či
    máte nejaké problémy, ktoré momentálne neviete riešiť

Prezentácia by mala trvať najviac 7 minút a mala by sa venovať iba
vyššie uvedeným bodom. Nie je potrebné vysvetľovať detaily vašej témy,
ani ukazovať konkrétne výsledky, iba popíšte, čo máte hotové a čo sa
ešte chystáte robiť. Po prezentácii bude nasledovať diskusia, v ktorej
sa pokúsime vám poradiť k prípadným problémom alebo k vášmu časovému
plánu.

Prezentácia môže byť o niečo menej formálna ako na obhajobe a nemusíte
sa príliš venovať jej grafickej úprave, ale dbajte na to, aby ste všetky
požadované fakty mali v prezentácii uvedené prehľadne a čitateľne. V
tomto zadaní nebudeme hodnotiť stupeň vášho pokroku, ale skôr to, ako
dobre ste si premysleli a prezentovali váš aktuálny stav a budúce plány.

Špeciálne podmienky pre študentov, ktorí Bakalársky seminár (1)
neabsolvovali v tomto školskom roku alebo ktorí od minulej prezentácie
zmenili tému bakalárskej práce: neplatí časový limit 7 minút, pripravte
aj krátky úvod do vašej témy, očakávaná dĺžka prezentácie spolu asi 10 minút.

