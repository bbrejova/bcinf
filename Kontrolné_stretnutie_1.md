---
title: Kontrolné stretnutie 1
---

10% známky, Prezentácie odovzdať vopred prostredníctvom systému [Moodle](https://moodle.uniba.sk/mod/assign/view.php?id=40953).
<!-- [DAV+BIN](https://moodle.uniba.sk/mod/assign/view.php?id=94796).-->

Hlavným cieľom kontrolného stretnutia je, aby ste sa zamysleli nad
stavom svojej práce a nad plánmi na jej dokončenie a dostali aj spätnú
väzbu od vyučujúcich. Pripravíte si pdf na prezentovanie, pôjde ale o
individuálnu diskusiu vyučujúceho s jedným študentom. Kontrolné
stretnutia sa budú konať cez skúškové obdobie, termíny ešte upresníme.

V prezentácii uveďte nasledovné:

  - Názov práce, vaše meno, meno školiteľa
  - Veľmi stručné pripomenutie vašej témy (neopakujte širší úvod do
    problematiky ani definície, len hlavný cieľ práce)
  - Prehľad čiastkových cieľov, ktoré ste už splnili (napr. akú
    literatúru ste naštudovali, aké nástroje/knižnice ste si
    nainštalovali a naučili sa používať, či máte rozmyslený návrh
    systému, aké časti softvéru už máte implementované, aké časti textu
    máte napísané atď) Opäť nemusíte ukazovať detaily vašich výsledkov,
    len ich zoznam.
  - Časový plán na dokončenie práce: rozmyslite si, čo ešte treba
    spraviť a rozplánujte si prácu na niekoľko etáp (každá v trvaní cca
    2-3 týždne)
  - Problémy a výzvy: čo na vašej téme je pre vás najťažšie, prípadne či
    máte nejaké problémy, ktoré momentálne neviete riešiť

Obsah prezentácie by ste mali vedieť porozprávať vyučujúcemu za najviac
5 minút, nakoľko ale ide o individuálne stretnutie, môže byť vaša
prezentácia voľne prerušovaná diskusiou. Prezentácia môže byť o niečo
menej formálna ako na obhajobe a nemusíte sa príliš venovať jej
grafickej úprave, ale dbajte na to, aby ste všetky požadované fakty mali
v prezentácii uvedené prehľadne a čitateľne.

  - Prezentáciu v pdf súbore odovzdajte pred stretnutím v Moodli.
  - Okrem prezentácie si na stretnutie pripravte aj ďalšie súbory
    súvisiace s vašou prácou, t.j. samotný text práce, zdrojový kód
    vášho programu, prípadne iné súbory, ktoré by mohli byť užitočné a
    nie je príliš technicky náročné ich mať k dispozícii.
  - Materiály aj prezentáciu si prineste na vlastnom notebooku (ak je to
    pre vás problém, poproste o požičanie notebooku spolužiaka alebo si
    vopred dohodnite s nami použitie nášho počítača).
  - Samotné stretnutie bude dialógom medzi vyučujúcimi a študentom, v
    ktorom prejdeme cez vašu prezentáciu a rozdiskutujeme vaše plány a
    problémy. V prípade potreby sa pritom môžeme pozrieť aj na niektoré
    z ďalších súborov, ktoré ste si pripravili.
  - Ak je váš program možné jednoducho spustiť, môžete nám jeho
    funkčnosť predviesť, ale nie je to nutnou súčasťou stretnutia.

V tomto zadaní nebudeme hodnotiť stupeň vášho pokroku, ale skôr to, ako
dobre ste si premysleli váš aktuálny stav a budúce plány a ako ste sa na
stretnutie pripravili.
