---
title: Obhajoba, prezentácia vlastných výsledkov
---

## Priebeh obhajob

  - Štvorčlenná komisia, podobne ako na štátniciach
  - Školiteľ a oponent môžu a nemusia byť na obhajobe prítomní
  - Obhajoba je verejná, môže prísť hocikto
  - Vhodné je na štátnice a obhajoby prísť v obleku alebo zodpovedajúcom
    dámskom odeve
  - Presný harmonogram obhajob nie je vždy vopred známy. Preto ak váš
    školiteľ chce prísť na obhajobu, môžete sa vopred dohodnúť, že mu
    pošlete správu o očakávanom čase vašej prezentácie, keď sa bude
    blížiť jej začiatok

Priebeh

  - Obhajoby v skupine nasledujú jedna za druhou, obvykle bez prestávok
  - Na obhajoby príďte na čas, skontrolujte si pred začiatkom obhajob,
    že vaša prezentácia je na počítači a vyzerá byť v poriadku
  - Predseda komisie uvedie vašu prezentáciu, sleduje časový limit
    (vhodné je ale mať aj vlastné hodinky), potom riadi diskusiu
  - Časový limit je **15 minút** (prípadne podľa pokynov predsedu
    komisie), pokúste sa ho dodržať
  - Po prezentácii sa čítajú posudky, vy na ne reagujete
  - Nasledujú ľubovoľné otázky od komisie a publika
  - Po skončení všetkých obhajob v skupine sa komisia poradí a oznámi
    výsledky

Odpovedanie na posudky a otázky

  - Premyslite si vopred odpovede na otázky a kritiku v posudku
      - Drobné chyby ako preklepy a pod. nemusíte rozoberať
      - Pri väčších chybách sa vyjadrite, či má podľa vás oponent
        pravdu, alebo vysvetlite, prečo si myslíte, že správna je vaša
        verzia
      - Môžete prípadne dorobiť nejaké experimenty, alebo časť kódu,
        ktoré predvediete počas diskusie ako odpoveď na kritiku v
        posudku
  - Odpovede by mali byť stručné, výstižné a k veci
  - Ak otázke z publika nerozumiete, spýtajte sa
  - Niektoré otázky sa môžu zdať nezmyselné alebo príliš ľahké - dotyčný
    sa možno vôbec nevyzná v oblasti, alebo naopak testuje, či viete
    vašu prácu zaradiť medzi základné poznatky odboru. Zodpovedzte
    všetky otázky najlepšie ako viete.
  - Naopak ak je otázka nad rámec vašej práce a nepoznáte odpoveď,
    pokojne odpovedzte, že neviete, ale pokúste sa aspoň navrhnúť
    spôsob, ako by sa dalo pristúpiť k odpovedaniu otázky alebo
    vysvetlite čím sa otázka líši od tých, ktorými ste sa zaoberali vy

## Zamyslenie sa pred prípravou prezentácie

Základné otázky, ktoré si treba zodpovedať pred prípravou každej
prezentácie, ale aj pri písaní každého textu:

  - Kto je očakávané publikum?
  - Aké majú z mojej oblasti vedomosti, na ktoré môžem nadviazať?
  - Čo ich z mojej témy bude najviac zaujímať?

Môžeme sa na to isté ale pozrieť nielen z hľadiska publika, ale aj
sebecky

  - Čo chcem ja osobne prezentáciou dosiahnuť?

Konkrétne na obhajobe bakalárskej práce

  - Publikum je komisia, spolužiaci, prípadne ďalší prítomní
  - Hlavným cieľom je presvedčiť komisiu, že vaša bakalárska práca je
    kvalitná a že rozumiete danej problematike
  - Vedľajším cieľom môže byť zanechať dobrý dojem o sebe pred komisiou
    aj pred ďalšími členmi publika
  - Treba jasne formulovať, čo sú prínosy vašej práce a oddeliť ich od
    vecí, ktoré už boli hotové alebo známe
  - Vyzdvihnite najmä časti, ktoré vo vašej práci považujete za
    najnáročnejšie resp. najzaujímavejšie
  - Nie je potrebné (a ani možné v danom časovom limite) detailne prejsť
    cez všetko, čo ste spravili alebo napísali
  - Takisto nerobte publiku prednášku o základoch vašej oblasti,
    vysvetlite len tie pojmy, ktoré priamo potrebujete v prezentácii a
    ktoré nepatria medzi základné znalosti predpokladané na bakalárskom
    štúdiu

## Obvyklá osnova prezentácie na obhajobe

  - Úvodná strana s názvom práce, vašim menom a menom školiteľa
      - Odporúčam vynechať v úvode prezentácie stranu s osnovou -
        nakoľko väčšina prezentácií má podobnú osnovu, osnova neprináša
        nič nové a zbytočne brzdí
  - Stručný úvod do problematiky, potrebné pojmy, motivácia (prečo je to
    zaujímavý/dôležitý problém), stav problematiky
  - Zhrnutie hlavných výsledkov práce
  - Nejaké technické detaily
  - Vyhodnotenie, experimenty, screenshoty, príp. demonštrácia alebo
    video a pod.
  - Zhrnutie a možnosti ďalšej práce v oblasti

Za záverečnú stranu prezentácie si môžete pripraviť ďalší materiál,
ktorý podľa potreby použijete počas diskusie

  - Odpovede na otázky z posudkov
  - Prípadne ďalšie obrázky a tabuľky, ktoré by sa vám mohli zísť pri
    odpovedaní na otázky

## Obsah a štýl prezentácie

Množstvo textu

  - V prezentácii sa vyhýbajte dlhým súvislým odstavcom, uprednostnite
    kratšie heslovité texty
  - Výnimkou môže byť napríklad dôležitý citát alebo znenie kľúčovej
    vety
  - Veľmi dôležité sú obrázky a grafy ilustrujúce, čo rozprávate

<!-- end list -->

  - Skúseným rečníkom stačia obrázky a zopár nadpisov. Tento štýl
    prezentácie je však riskantný, obzvlášť pre začiatočníkov, lebo keď
    stratíte niť, nemáte sa čoho chytiť
  - Preto odporúčam heslovito si do prezentácie napísať všetky hlavné
    body, ako vodítko v prípade problémov

Technická náročnosť

  - Publikum má krátku pamäť na detaily a pri prezentácii sa mu ťažko
    sledujú zložitejšie technické detaily
  - Preto sa pokúste zaviesť čo najmenej nových pojmov, použite čo
    najmenej zdrojového kódu, matematiky a pod.
  - Pojmy radšej ilustrujte na príklade, než popisujte zložitou
    definíciou
  - Ako ukážku náročnosti vašej práce môžete ojedinele premietnuť
    zložitejšie vzorce, schémy, dôkazy a pod. bez podrobnejšieho
    vysvetľovania, túto metódu však používať veľmi s mierou

Rozsah

  - Nepripravte si prezentáciu príliš dlhú
  - Nie je cieľom odprezentovať všetko, čo máte v práci, ale stručne
    zhrnúť hlavné výsledky
  - Podľa typu prezentácie potrebujete 1/2 - 2 minúty na premietanú
    snímku

Štýl textu

  - Odborné vyjadrovanie
  - Pozor na preklepy a gramatické chyby

## Grafická úprava prezentácie

Najdôležitejším kritériom je, aby váš text bol na projektore dobre
čitateľný aj z väčšej diaľky

  - Používajte dostatočne veľké písmo (pozor aj na písmo v obrázkoch a
    tabuľkách)
  - Použite dostatočne kontrastné farby
      - Hlavný text ideálne čierny na bielom
      - Pri použití viacerých farieb v grafoch a pod. voľte čo
        najodlišnejšie farby
      - Projektory totiž často farby veľmi skresľujú a farby, ktoré sú
        dobre odlíšiteľné na obrazovke môžu byť veľmi podobné na plátne

Uprednostnite jednoduchší štýl, aby zbytočne nerušil publikum

  - Nepoužívajte komplikované pozadia, zbytočné animácie a pod.
  - Prezentáciu majte sformátovanú v jednotnom štýle, nepoužívajte veľa
    fontov

Nemajte v prezentácii príliš veľa "preklikávania"

  - Niekedy je zvykom rozložiť snímku na viac častí, ktoré postupne
    pribúdajú alebo sa zvýrazňujú po kliknutí
  - Táto technika má opodstatnenie, napr. keď chcete na záver snímky
    pridať prekvapivú pointu
  - Avšak ak máte takéto preklikávanie v celej prezentácii, musíte počas
    rozprávania stále myslieť na klikanie
  - Navyše ak sa chcete vrátiť o kus späť (napr. počas diskusie), dlho
    trvá, kým sa tam preklikáte

## Technické rady

  - Počas obhajob môže dôjsť k rôznym technickým problémom, snažte sa
    mať záložné riešenia
  - Pokiaľ možno, prezentujte z katedrového notebooku, načas odošlite
    prezentáciu a doneste si ju aj na USB kľúči alebo na vlastnom
    počítači
  - Najbezpečnejší je PDF formát so zahrnutými fontami (PowerPoint alebo
    OpenOffice môžu trpieť rozdielmi medzi verziami, HTML prezentácie
    často vyžadujú pripojenie na internet, ktoré práve nemusí fungovať)
  - Pokiaľ možno si pred začiatkom obhajob skontrolujte, že vaša
    prezentácia je na počítači a správne sa zobrazuje
  - Ak chcete používať animácie, videá, demonštráciu softvéru a pod.,
    premyslite si, čo spravíte, ak nebudú technicky fungovať
      - Napr. ako zálohu môžete mať aspoň zopár obrázkov v prezentácii
  - Ak používate vlastný počítač, skúste si ho vopred niekde zapojiť do
    projektoru, aby ste sa naučili, ako to funguje. Overte si, že máte
    správny typ grafického výstupu. Ako zálohu odovzdajte aj prezentáciu
    cez katedrovú stránku (INF) / Moodle (DAV+BIN).

## Ústny prejav

  - Vyjadrujte sa odborne, nepoužívajte hovorové výrazy
  - Hovorte primerane rýchlo, zreteľne a nahlas
  - Rozprávajte smerom k publiku, udržujte očný kontakt
  - Prerozprávajte obsah každej snímky, nečakajte, že si text publikum
    prečíta, kým vy hovoríte niečo iné
  - Vysvetlite obrázky a grafy - aký je význam osí, farieb, čiar a pod.
  - Z tabuliek a grafov vyvoďte závery - napr. ktorý prístup je podľa
    zobrazených výsledkov lepší

Príprava

  - Prezentáciu si niekoľkokrát precvičte a zmerajte si čas
  - Rozmyslite si vopred, ako viete skrátiť záver prezentácie, ak
    nebudete stíhať
