---
title: Výber školiteľa a témy
---

Zo smernice UK o záverečných prácach:

  -   
    *Bakalárskou prácou má študent preukázať schopnosť tvorivo pracovať
    v študijnom odbore, v ktorom absolvoval študijný program. Študent má
    preukázať primeranú znalosť vedomostí o problematike a uplatniť
    svoje schopnosti pri zhromažďovaní, interpretácii a spracúvaní
    základnej odbornej literatúry. Môže ísť aj o kompiláciu, syntetický
    prehľad literatúry, prípadne jej aplikáciu v praxi alebo o riešenie
    čiastkovej úlohy, ktorá súvisí s budúcim zameraním študenta.*

Bakalárska práca vám umožní dozvedieť sa viac o nejakej oblasti a navyše
si túto oblasť môžete sami vybrať.

### Typy bakalárskych prác

  - Implementačné: návrh a implementácia softéru
  - Teoretické: riešenie teoretických otvorených problémov
  - Experimentálne: testovanie rôznych algoritmov na dátach (rýchlosť,
    presnosť)
  - Prehľadové: spracovanie prehľadu určitej oblasti na základe
    dostupnej literatúry
  - Prípadne kombinácia
  - V každom prípade je dôležitá samotná písomná práca, v ktorej
    popíšete existujúce výsledky v danej oblasti a prezentujete svoje
    výsledky
      - Rozsah cca 30 strán textu v odbornom štýle

### Možní školitelia

  - Mali by mať aspoň titul Mgr. alebo Ing.
  - Zamestnanci alebo doktorandi Katedry informatiky
  - Zamestnanci alebo doktorandi iných katedier (najčastejšie Katedra
    aplikovanej informatiky a Katedra algebry a geometrie)
  - Zriedkavejšie aj školitelia z iných škôl, zo SAV, prípadne z praxe
  - Pozor, externí školitelia nepoznajú zvyklosti na našej fakulte resp.
    v našom odbore. Odporúčame konzultovať napr. na tomto predmete.

### Hľadanie témy

  - Zvoľte si oblasť informatiky, ktorá vás zaujíma.
      - Ideálne je v tej istej oblasti pokračovať aj na diplomovej
        práci, ak sa vám však prestane páčiť, nie je problém zamerať sa
        na magisterskom štúdiu na niečo iné.
      - Môže ísť o oblasť, ktorej by ste sa chceli venovať aj neskôr
        profesionálne, alebo naopak môžete využiť bakalársku prácu ako
        šancu robiť niečo, čo vás baví, ale možno vás neuživí.
      - Niekedy je možné druhácky ročníkový projekt rozšíriť na
        bakalársku prácu, čo vám uľahčí začiatky, lebo v téme sa
        vyznáte a spolupracovali ste už aj so školiteľom
  - Zistite, akí školitelia pôsobia vo zvolenej oblasti
      - Vyučujúci predmetov v tejto oblasti
      - Môžete sa pozrieť, kto v minulosti školil práce v podobnej
        oblasti
          - Na stránke [Katedry informatiky](http://www.dcs.fmph.uniba.sk/bakalarky/obhajene/Zoznam.php) (niektoré roky)
          - V akademickej knižnici UK zvoľte [rozšírené vyhľadávanie](http://alis.uniba.sk:8088/search/query?match_1=MUST&field_1=ud25&term_1=bakal%C3%A1rske+pr%C3%A1ce&match_2=PHRASE&field_2=s&term_2=informatika&sort=dateNewest&theme=Katalog),
            zadajte ako žáner bakalárske práce a ako predmet
            Informatika, zotrieďte podľa roku vydania
            (obsahuje aj práce z aplikovanej informatiky)
  - Oslovte potenciálnych školiteľov e-mailom alebo osobne, spýtajte sa,
    aké ponúkajú témy
      - Témy niekedy môžete nájsť aj v systéme AIS, na stránkach
        katedier, na osobných stránkach školiteľov, na rôznych
        nástenkách a pod.
  - Niekedy si naopak študent sám vymyslí tému a naopak hľadá školiteľa,
    ktorý by bol ochotný ju školiť.
  - Odporúčame hľadať tému **čím skôr**, lebo obľúbení školitelia budú
    neskôr obsadení

### Administratíva

  - Školiteľ (ak je z fakulty) zapíše dohodnutú tému do AIS a pridá vás
    tam ako študenta
      - Treba zadať názov a cieľ práce (názov v slovenskom aj anglickom
        jazyku) a zvoliť aj jazyk, v akom bude práca písaná
  - Garantka (doc. Pardubská) potom tému v systéme AIS elektronicky
    schváli (ak je zadanie vhodné)
  - Téma by mala byť v AIS aj schválená do 31.10. Mali by ste si preto
    tému nájsť v dostatočnom predstihu, aby školiteľ a garant mali čas
    vybaviť túto administratívu
  - Po schválení študent alebo školiteľ vytlačí zadanie
      - Jedno vytlačené zadanie podpísané študentom aj školiteľom treba
        zaniesť na študijné oddelenie
      - Jedno vytlačené a podpísané zadanie budete potrebovať zaviazať
        do práce, ale stačí vytlačiť aj neskôr
  - Zadanie sa dá modifikovať so súhlasom školiteľa a garanta (napr.
    zmena názvu práce, zmena jazyka), ale je to administratívne náročné
    pre školiteľa, preto je ideálne zvládnuť finálnu verziu zadania už
    teraz
      - Po zmene zadania treba opäť zaniesť podpísanú kópiu na študijné
  - Ak váš školiteľ nie je z fakulty, dajte nám vedieť, pomôžeme vám so
    zadávaním témy do AIS
      - Ideálne je, ak školiteľ pošle e-mailom doc. Pardubskej vyplnené údaje
        podľa [tohto formulára](./Externý_školiteľ.md)
