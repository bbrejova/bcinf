---
title: Písomná práca
---

Cieľom bakalárskej práce je systematickým a zrozumiteľným spôsobom
oboznámiť čitateľa s teoretickým základom študovanej problematiky a s
vlastnými výsledkami. Práca by nemala opakovať základné definície a
fakty, ktoré sú štandardnou súčasťou bakalárskeho štúdia.

## Rozsah, formálna úprava

  - Smernica odporúča
      - rozsah aspoň 30-40 normostrán, t.j. 54 000 až 72 000 znakov
        vrátane medzier,
      - obojstrannú tlač,
      - veľkosť písma 12pt, riadkovanie 1,5
      - okraje vľavo 3,5 cm, vpravo 2 cm, zhora a zdola 2,5 cm (zľava je
        väčší okraj kvôli väzbe)
  - Slovenský alebo anglický jazyk
  - Odovzdáva sa pdf aj tlačené exempláre, detaily neskôr

## Členenie práce

  - **Predná strana** obalu - požadované údaje a formát nájdete v
    smernici
  - **Titulný list** - podobný na prednú stranu obalu, opäť detaily v
    smernici
      - Uvádza sa "školiace pracovisko:
          - Ak je školiteľ z FMFI, uvádzate katedru školiteľa, zrejme by
            mala byť aj na zadaní z AIS2
          - Ak máte externého školiteľa, uvádzajte katedru garanta podľa
            zadania práce
      - Správne uveďte študijný program a odbor:
          - Študijný program: Informatika, Študijný odbor: Informatika
          - Študijný program: Dátová veda, Študijný odbor: Informatika a
            Matematika
          - Študijný program: Bioinformatika, Študijný odbor:
            Informatika a Biológia
  - **Zadanie** z AIS - stiahnuť ako pdf
  - **Poďakovanie** (nepovinné)
      - Môžete poďakovať školiteľovi, prípadne ďalším osobám, ktoré vám
        pri práci nejako pomohli, poradili, poskytli dáta a pod.
  - **Abstrakt** v slovenčine a v angličtine
      - Abstrakt je veľmi krátke zhrnutie (jeden odsek, cca 1/4 strany)
        výsledkov práce.
      - Mal by byť pochopiteľný bežnému odborníkovi z vášho odboru resp.
        vášmu spolužiakovi, aj keď sa nevenuje podobným témam.
      - Abstrakt sa zvykne zverejňovať aj samostatne, nepoužívajte preto
        skratky a označenie zavedené v práci.
      - V abstrakte uveďte aj 3-5 kľúčových slov.
  - **Obsah**
      - Pokiaľ možno generovaný automaticky
  - **Zoznamy** tabuliek, obrázkov, použitých skratiek (nepovinné)
  - **Úvod**
      - Rozsah cca 1-2 strany
      - Stručný úvod do problematiky, stav poznania v danej oblasti,
        význam a ciele práce
      - Opäť v jazyku zrozumiteľnom bežnému odborníkovi z vášho odboru
      - Pojmy potrebné v úvode stručne vysvetlite, formálne definície
        nechajte na neskôr
      - Na konci úvodu môžete stručne vymenovať, čo sa nachádza v
        jednotlivých kapitolách práce.
  - **Ďalšie kapitoly**
      - Samotnú prácu čleňte na niekoľko kapitol podľa potreby
      - Úvodné kapitoly obsahujú podrobnejší úvod do problematiky,
        definície potrebných pojmov, prehľad súvisiacej literatúry
        alebo existujúcich riešení problému
      - Ďalšie kapitoly potom obsahujú vaše výsledky
      - Ak máte v práci experimenty (výpočtové alebo s užívateľmi) alebo
        pracujete s nejakými dátami, podrobne popíšte detaily postupu
        tak, aby váš experiment vedel niekto iný zreplikovať
      - Ak v práci uvádzate grafy a tabuľky, dôkladne popíšte ich obsah
        (uveďte význam osí, farieb a pod, význam zobrazených dát,
        jednotky merania a pod.) a tiež okomentujte zobrazené údaje
      - Ak v práci robíte návrh softvéru, je vhodné rozdiskutovať
        niekoľko možností riešenia a zdôvodniť, prečo ste zvolili danú
        možnosť
          - Nezabudnite tiež popísať existujúce softvéry s podobnou
            funkcionalitou
  - **Záver**
      - Rozsah cca 1-2 strany
      - Zhrňte dosiahnuté výsledky, popíšte v čom predstavujú pokrok,
        uveďte možnosti na ďalšiu prácu v oblasti (otvorené problémy)
      - Abstrakt, úvod a záver obsahujú podobné informácie. Abstrakt je
        kratší text, ktorý má pomôcť čitateľovi sa rozhodnúť, či vôbec
        prácu chce čítať. Úvod má umožniť zorientovať sa v práci skôr
        než ju začne čítať a záver sumarizuje najdôležitejšie veci po
        tom, ako prácu prečítal, môže sa teda viac zamerať na detaily a
        využívať pojmy zavedené v práci.
  - **Zoznam použitej literatúry**
      - Uveďte zoznam všetkých zdrojov, ktoré v práci citujete (knihy,
        články, webstránky, softvér a pod.)
      - Naopak, každú položku zo zoznamu literatúry by ste v texte mali
        niekde spomenúť (v prípade potreby aj viackrát).
      - Použite jednotné formátovanie, k jednotlivým typom zdrojov
        uveďte dostatočné identifikačné údaje
      - Viac o práci s literatúrou neskôr
  - **Prílohy**
      - nepovinná časť
      - napr. rozsiahle tabuľky a iné materiály, ktoré nie sú nevyhnutné
        pre hlavnú časť práce
      - softvér sa väčšinou prikladá v elektronickej forme, v krátkej
        tlačenej prílohe samotnej práce len uveďte, že k práci je
        elektronická príloha a čo zhruba obsahuje

## Štýl a formátovanie

### Jazyk

  - Práca by mala byť v spisovnej slovenčine alebo angličtine, v
    odbornom jazyku, nepoužívajte neformálne výrazy
  - Pri prácach v slovenčine používajte slovenskú terminológiu, alebo ak
    skutočne neexistujte, zaveďte si vlastnú. Nie je vhodné používať v
    slovenskom texte anglické termíny (s výnimkou skratiek). Pri prvom
    použití menej obvyklého slovenského pojmu môžete v zátvorke uviesť
    anglický preklad.
  - Všetky použité skratky takisto definujte pri prvom použití.
  - Terminológiu a označenie používajte konzistentne. Všetky pojmy okrem
    úplne základných (ktoré pozná každý bakalár vášho programu)
    definujte. Ak potrebujete skutočne presnú definíciu, definujte aj
    základné pojmy. Používajte definície zaužívané v literatúre (ak
    existujú).
  - Vyvarujte sa gramatických chýb a preklepov. Použite automatickú
    kontrolu pravopisu, prácu po sebe s odstupom prečítajte, dajte ju
    čítať aj ďalšej osobe.
  - Píšte v prvej osobe množného čísla, napríklad "Na základe týchto
    výhod sme sa rozhodli použiť knižnicu XYZ", "V tretej kapitole
    popíšeme detaily našej implementácie", "Dokázali sme teda, že f(x)
    je kladné."

### Číslovanie

  - V prvej časti práce (po Obsah) číslujte strany rímskymi číslami,
    ďalej arabskými
      - Úvod teda začína na strane 1.
      - Titulná strana a zadanie nemajú číslo strany, ale počítajú sa do
        číslovania, takže poďakovanie môže byť na strane iii.
  - Všetky tabuľky a obrázky by mali byť číslované. Každý obrázok a
    tabuľka má mať popis, ktorý sumarizuje jej obsah a vysvetľuje
    použité označenie, skratky a pod. Každý obrázok a tabuľku by ste
    mali spomenúť v hlavnom texte jeho číslom, napr. "Výsledky
    experimentu sú uvedené v tabuľke 6." Obrázky a tabuľky nemusia byť
    umiestnené presne na tom mieste, kde sa používajú, môžu byť aj na
    vrchu aktuálnej či nasledujúcej strany.
  - Takisto číslujte teorémy, lemy, definície atď. prípadne aj
    matematické výrazy, ktoré sú na samostatnom riadku. Takéto
    číslovanie vám umožňuje sa na dané prvky textu odvolávať na iných
    miestach práce. Je vhodné číslovanie a odvolávanie spraviť
    automaticky.

### Úprava

  - V práci používajte iba malý počet fontov a veľkostí písma.
  - Špeciálne formátovanie, ako napríklad hrubé a šikmé písmo,
    používajte s mierou a konzistentným spôsobom v celej práci.
  - Taktiež s mierou používajte zoznamy s odrážkami resp. číslované,
    často je lepšie nahradiť ich súvislým textom.
      - Ak je v každom bode zoznamu iba jedno slovo alebo krátka fráza,
        môžeme ich vymenovať vo vete oddelené čiarkami. Napríklad
        "Knižnica XYZ sa dá využiť v programovacích jazykoch C, Java a
        Python."
      - Ak je naopak ku každému bodu dlhý odsek textu, prípadne niekoľko
        odsekov, lepšie je zoznam vynechať a nahradiť podnadpismi alebo
        len textom vhodne členeným na odseky, ktorý popisuje jednotlivé
        možnosti.
      - Zoznamy s odrážkami sa teda hodia hlavne ak chcete zvýrazniť
        nejaký zoznam položiek a ku každej máte pár riadkov popisu.
      - Ak máte o každej položke podobnú sadu údajov, môže byť vhodné
        sumarizovať ich v tabuľke.

### Text

  - Priebežne pomáhajte čitateľovi zorientovať sa v texte. V úvode
    každej kapitoly a podkapitoly stručne popíšte, o čom v tejto časti
    budete písať. Formálne zadefinované pojmy vysvetlite aj neformálne,
    prípadne ilustrujte na príklade. Vysvetlite, z akých dôvodov
    definujte príslušné pojmy alebo dokazujete príslušné lemy.
  - Zátvorky a komentáre pod čiarou môžu pomôcť oddeliť poznámky od
    hlavného toku textu, sú však pre čitateľa unavujúce a preto ich tiež
    používajte s mierou.

### Matematika

  - Ak vaša práca nie je o logike ako takej, nepoužívajte v texte
    matematické symboly kvantifikátorov, konjukcie, disjukcie,
    implikácie a pod, ale ich rozpíšte slovne.
  - Krátke matematické výrazy môžete mať priamo vo vete, ale zložitejšie
    výrazy dajte vystredené na zvláštny riadok.
  - Nezačínajte vetu matematickým označením. Napr. namiesto "f(x) je
    rastúca." napíšte "Funkcia f(x) je rastúca.
  - Dôkaz môžete ukončiť prázdnym štvorčekom znamenajúcim QED.
  - Násobenie v matematických výrazoch neoznačujte hviezdičkou (x\*y).
    Často možno operátor násobenia vynechať (xy), v prípade potreby
    použite použite bodku v strede riadku.

### Zopár užitočných zdrojov

  - [Renée J. Miller. Computer Science
    Writing](http://dblab.cs.toronto.edu/~miller/Research/writing.html)
  - [Kevin P. Lee. A Guide to Writing
    Mathematics](http://web.cs.ucdavis.edu/~amenta/w10/writingman.pdf)
  - [Donald E. Knuth, Tracy Larrabee, and Paul M. Roberts. Mathematical
    Writing](https://jmlr.csail.mit.edu/reviewing-papers/knuth_mathematical_writing.pdf)
  - Katuščák. Ako písať vysokoškolské a kvalifikačné práce, Bratislava,
    Stimul,1998. Vo fakultnej knižnici, signatúra
    S-CEL-K-2a,...,S-CEL-K-2e (prezenčne aj na výpožičku)
  - [Lichnerová
    (2016)](https://fphil.uniba.sk/fileadmin/fif/studium/student/bakalar_magister/Pisanie_a_obhajoba_zaverecnych_prac.pdf)
    Písanie a obhajoba záverečných prác: vysokoškolské skriptá pre
    študentov Univerzity Komenského v Bratislave

## Plagiátorstvo

  - Vaše práce budú automatickým systémom porovnávané s inými
    odovzdanými prácami aj s vybranými zdrojmi na internete, nápadné
    podobnosti si môže všimnúť aj školiteľ alebo oponent. Preto je veľmi
    dôležité vyhnúť sa akémukoľvek odpisovaniu.
  - Bakalársku prácu by ste mali celú napísať vlastnými slovami.
  - Ak chcete použiť krátky kus cudzieho textu (citát), jasne vyznačte,
    odkiaľ pochádza.
  - Takisto ak preberáte cudzie obrázky alebo tabuľky, uveďte zdroj.
      - Pozor na autorské práva, používate iba obrázky s vhodnou
        otvorenou licenciou
  - Pri prehľade literatúry si robte poznámky a potom spíšte text
    vlastnými slovami. Neodpisujte resp. neprekladajte mechanicky celé
    kusy textu z iných zdrojov.
